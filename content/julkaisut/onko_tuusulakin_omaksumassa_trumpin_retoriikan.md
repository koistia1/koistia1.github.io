---
date: '2025-04-04T10:42:41+03:00'
draft: false
title: 'Onko Tuusulakin omaksumassa Trumpin retoriikan?'
description: 'Tuusulan pormestariehdokkaan vaalilehdestä löytyy Trump-myönteisiä sävyjä, joita ei pidä ohittaa kevyesti.'
summary: 'Tuusulan pormestariehdokkaan vaalilehdestä löytyy Trump-myönteisiä sävyjä, joita ei pidä ohittaa kevyesti.'
---

>*Suomessakin on suuren maailman malliin tehty niin sanottua identiteettipolitiikkaa, on viritelty kulttuurisotia, on ollut woketusta ja sen vastustamista. Ikkelän mukaan Donald Trumpin voitto USA:n presidentinvaaleissa oli identiteettipolitiikan näkökulmasta myönteinen asia. ”Woke on menneen talven lumia. Trumpin valtaantulon myötä DEI kiellettiin välittömästi USAn hallinnossa presidentin käskyllä. Yritykset seurasivat nopeasti perässä. Oli jo korkea aikakin.”*
>
>*”Ei ihmisiä pidä arvioida ulkoisten ominaisuuksien perusteella, vaan osaaminen ja asenne ratkaisee. En tiedä pahempaa työyhteisön moraalin tappajaa kuin ansioton ylennys.”*
>
>*”Sukupuoliakin on nykyään taas ne tutut kaksi ja toivottavasti urheilussa miehet kilpailevat jatkossa vain miesten sarjoissa. Tämä päättynyt aikakausi tulee näyttäytymään todella nololta tulevien sukupolvien silmissä”, Ikkelä sanoo.*

Yllä on suora sitaatti Tuusulan pormestarin **Kalle Ikkelän** [kuntavaalilehdestä (s. 10)](https://www.kalleikkela.fi/kuntavaalien-2025-vaalilehti/). Ikkelä on Kokoomuksen pormestariehdokas ja ehdolla toiselle pormestarikaudelle.

Ikkelä ajattelee sukupuoli-, seksuaali- ja varmaan kaikki muidenkin vähemmistöjen asioista täysin toisella tavalla kuin minä itse. Hän flirttailee Trump-myönteisillä puheillaan tavalla, joka pitää tuomita. Lisäksi hän vaikuttaa olevan myös vähän tietämätön puhumistaan asioista, koska hän jotenkin sotkee keskusteluun mukaan kysymykset työyhteisöistä ja ansiottomista ylennyksistä. Miten ne liittyvät esimerkiksi DEI-kysymyksiin?

Vihreiden tamperelainen kunta- ja aluevaaliehdokas **Perttu Jussila** julkaisi Instagramissa mainion [Kelat-videon](https://www.instagram.com/reel/DGplQBAt7JW/?igsh=MTNjbGhrODBpOHAyOA==), jossa hän osoitti, miten ihmisryhmien jakaminen ”meihin” ja ”muihin” aloittaa helposti vaarallisen kehityskulun kohti syrjintää ja ihmisarvon kieltämistä. Juuri tällaista retoriikkaa – sukupuolten ja ihmisten jaottelua sekä DEI-työn väheksyntää – harjoittaa myös Ikkelä. On aiheellista kysyä, minkälaiselle tielle hän Tuusulaa vie?

Trumpin Yhdysvalloissa on nostettu tikunnokkaan ensimmäisessä aallossa transsukupuoliset ihmiset. USA:ssa Trumpin hallinnon aloitettua on transsukupuolisten on ollut lähes mahdotonta saada uusittua passejaan korjatuilla sukupuolimerkinnöillä [(USA Today)](https://eu.usatoday.com/story/travel/2025/03/07/transgender-nonbinary-passports/80567094007/). [Transsukupuoliset ihmiset pakenevat Yhdysvalloista](https://www.rollingstone.com/culture/culture-features/trans-youth-trump-leaving-u-s-1235256729/), koska he ovat kauhuissaan tulevaisuudestaan kotimaassaan. Myös tuntemani transihmiset ovat peloissaan: mitä jos tällainen retoriikka saapuisi Suomeen?

Ikkelän retoriikka, jossa DEI ja woke esitetään haitallisina asioina, jotka Suomessakin pitäisi kieltää, johtaa helposti ihmisarvon vähättelyyn ja ihmisoikeuksien rapautumiseen. Tuusulalainen: haluatko, että kuntasi ottaa askeleita ihmisarvoa vähättelevään suuntaan? Jos et, älä anna ääntäsi Kokoomukselle. Ääni Kokoomukselle on ääni heidän pormestariehdokkalleen ja hänen edustamilleen arvoille. Ehdolla Tuusulan pormestariksi ovat muun muassa vasemmistoliiton **Lotta Vainiola** (jonka [Instagram-julkaisusta](https://www.instagram.com/p/DH8aKsIsjFD/) tämä aihe nousi tietoisuuteeni - kiitos siis hänelle!), vihreiden **Annika Lappalainen** sekä sdp:n **Arto Lindberg**.

**P.S.:** Hassuinta Ikkelän ajattelussa on se, että kritisoidessaan identiteettipolitiikkaa näin, hän huomaamattaan rakentaa itselleen omaa identiteettipoliittista rakennelmaansa, jossa hänen identiteettinsä rakentuu nimenomaan DEI-asioiden torjuntaan. Totisesti: identiteettipolitiikka on suuren maailman malliin rantautunut Suomeen aina Tuusunjärven rantoja myöden.

---

Olen ehdolla kuntavaaleissa Järvenpään Vihreissä. Äänestä: 215.