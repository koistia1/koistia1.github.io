---
date: '2025-04-16T17:56:54+03:00'
draft: false
title: 'Ei valtuustoon, mutta matka jatkuu'
author: 'Antti Koistinen'
description: 'Tässä kirjoituksessa vähän ajatuksiani kuntavaaleista 2025. En tullut valituksi, mutta sain 38 arvokasta ääntä! Kampanja oli hieno kokemus, ja työ Järvenpään hyväksi jatkuu.'
summary: 'Tässä kirjoituksessa vähän ajatuksiani kuntavaaleista 2025. En tullut valituksi, mutta sain 38 arvokasta ääntä! Kampanja oli hieno kokemus, ja työ Järvenpään hyväksi jatkuu.'
cover:
    image: "julkaisut/imgs/vaalitiimi.jpg"
    alt: "Järvenpään vihreiden kuntavaaliehdokkaat 2025"
    caption: "Kuva: Antti Koistinen"
    relative: false
---
Olipa vaalit. En tullut valituksi, mutta sain 38 ääntä! 38 järvenpääläistä tahtoi antaa sen yhden ainoan äänensä juuri minulle. Siitä olen aivan uskomattoman kiitollinen.

38 on aivan erinomainen määrä, kun huomioi muutaman asian:

1. Olen asunut Järvenpäässä vasta yhdeksän kuukautta,
2. Olin sairaana koko viimeisen vaaleja edeltävän viikon.

Totisesti, olen ollut Järvenpäässä kirjoilla vasta ihan muutamia kuukausia, ja silti sain ihan hyvän nipun ääniä. En varmasti vielä tunne Järvenpäässä 38:aa ihmistä, joten vaaliviestini on varmasti tavoittanut itselleni tuntemattomia äänestäjiä. Se on aika hieno tunne! En myöskään saanut aikaiseksi kunnon loppukiriä kampanjaani, sillä sairastuin viimeisellä viikolla. Se on vähän harmi, mutta tällaista tämä elämä on. 

Vaalikampanja oli myös erittäin opettavainen kokemus. Opin, että minulla on omia harkittuja mielipiteitä myös politiikan kentällä, ja minulle luonteva tapa ilmaista niitä on tällaiset blogikirjoitukset. Sain myös palautetta, että näitä oli kiva lukea. Aion kirjoittaa jatkossakin.

Yksi omaa vaalimenestystäni suurempi asia on kumppanini Kaislan tulos, sillä Kaisla sai 95 ääntä, ja tuli sillä valituksi vasemmistoliiton kolmanneksi valtuutetuksi! Tämä on upea asia, ja minulle tietysti nyt piirtyy ihan erilainen kunnallinen luottamustehtävä: toimia valtuutetun puolisona. Olen todella iloinen Kaislan vaalivoitosta, täällä meillä on jo ainakin yhdet voittokahvit Kaislan kunniaksi jo juotu!

En väitä sitä, etteikö vaalitulokseni myös harmittaisi. Nälkä kasvoi syödessä, ja ajatus pelkästä listan jatkeena olemisesta kehittyi pieneksi toiveeksi tulla valituksi. Uskon, että olisin ollut aika hyvä valtuutettu, ja että teemoillani on merkitystä. Ehdin myös viehättyä todella paljon meidän vihreiden ehdokasjengistä: heidän kanssaan olisi ollut huippua jatkaa polkua valtuustoryhmässä. Yksi henkilökohtainen tavoitteeni tälle kampanjalle oli solmia uusia tuttavuuksia uudessa kotikaupungissani, ja tämä tavoite täyttyi kirkkaasti. Kiitos koko vihreiden kampanjaporukalle, olette aivan parhaita!

Mutta ei tämä tähän lopu: olen vähän tutustunut lautakuntien tehtäviin, ja jos niin suodaan, mielelläni jatkan työtä Järvenpään eteen jossakin muussa kunnallisessa luottamustoimessa (Kaislan puolisona olemisen lisäksi!). Olen esimerkiksi kiinnostunut tarkastuslautakunnan tehtävistä, sillä olen käsittänyt sen olevan näköalapaikka oppia kaikesta kunnan toimintaan. Lisäksi olen melko tarkkasilmäinen ja pedantti (diplomi-)insinööriluonne, ja uskon sen olevan hyödyksi.

Äitini oli mukana meidän vihreiden vaalivalvojaisissa ja muisteli edesmenneen isäni ajatuksia valtuustotyöstä. Isäni **Keijo**, joka toimi ainakin kaksi kautta Sipoon valtuustossa demarien listoilta ja vietti kaikki vaali-illat keskusvaalilautakunnan tehtävissä, sanoi aina, että vaalikampanja alkaa vaalipäivänä ja päättyy seuraavaan vaalipäivään. Isäni tarkoitti tällä sitä, että ihmisten luottamus ansaitaan aidolla ja pitkäjänteisellä työllä, teoilla ja sitoutumisella, joka kestää koko valtuustokauden ajan ja sen yli.

Kiitos kaikille upeista kuntavaaleista 2025! Vaalit ovat ohi, mutta työ Jäken eteen on vasta alussa.

Hymyillään kun tavataan!


*Antti Koistinen*