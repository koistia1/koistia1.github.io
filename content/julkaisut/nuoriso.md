---
date: '2025-03-30T20:28:01+03:00'
draft: true
title: 'Nuoriso'
author: Antti Koistinen
description: 'Politiikka ei tarvitse lisää vastakkainasettelua, vaan enemmän empatiaa. Tässä kirjoituksessa pohdin, miksi poliittinen vastustaja ei ole vihollinen, ja miten voimme rakentaa inhimillisempää keskustelukulttuuria myös silloin, kun olemme eri mieltä.'
summary: Politiikka ei tarvitse lisää vastakkainasettelua, vaan enemmän empatiaa. Tässä kirjoituksessa pohdin, miksi poliittinen vastustaja ei ole vihollinen ; ja miten voimme rakentaa inhimillisempää keskustelukulttuuria myös silloin, kun olemme eri mieltä.
---
Nuoret tarvitsevat tilaa – ja me aikuiset voimme auttaa

Yksi itselleni tärkeä aihe näissä kuntavaaleissa on nuoret ja nuorten asiat. Oma taustani julkisessa päätöksenteossa ja politiikassa on partiossa; olin ensin oman partiolippukuntani hallituksessa, mistä jatkoin partiopiirin pesteihin ja piirinjohtajaksi. 

Partio opetti yhteistä päätöksentekoa, mutta siellä syntyi myös ymmärrys siitä, miten tärkeää on, että nuorilla on paikkoja, joissa tulla kohdatuksi, kasvaa ja olla oma itsensä. Sellaisen partio oli etenkin itselleni.

Tänä keväänä, kun olen saanut tavata muutamia nuoria vaalitoreilla, tämä teema nousi uudelleen esiin: nuoret tarvitsevat lisää turvallisia tiloja - niin henkisiä kuin fyysisiä tiloja -, missä voi vaan olla kavereiden kanssa. 

### Mielenterveys ja osallisuus

Nuorten mielenterveys on kriisissä: yhä useampi kokee yksinäisyyttä, ahdistusta ja ulkopuolisuutta. Osa putoaa koulupolulta tai ei löydä paikkaansa yhteiskunnasta. Ja kun tuen tarpeisiin yhdistyy esimerkiksi perheen vaikeudet, syrjäytymisriski moninkertaistuu.

Syrjäytyminen on kallista, ja estettävissä. Tarvitsemme vahvempia turvaverkkoja: varhaista tukea, läsnäolevia aikuisia, matalan kynnyksen paikkoja. Toimintaa, jossa nuori saa kokea osallisuutta ja merkitystä. 

### Kodin ulkopuoliset kohtaamispaikat

Nuoret tarvitsevat turvallisia paikkoja, joissa voi kokoontua, kohdata kavereita ja olla osana yhteisöä – kodin ulkopuolella. Se voi olla nuorisotila, urheiluhalli, kulttuurikeskus tai harrastusporukka.

Jos itselleni tällaisia paikkoja olivat partio ja musiikkiopisto, jollekin toiselle se voi olla tanssi, teatteri tai skeittiparkki. Olennaista on, että ne ovat olemassa – ja että ne ovat saavutettavissa kaikille.

### Oppivelvollisuus ei yksin riitä

Oppivelvollisuus on pidennetty 18 ikävuoteen asti, ja se on askel oikeaan suuntaan. Mutta yksin se ei riitä, etenkin kun vailla suuntaa olevat nuoret vain säilötään ammattikouluihin ja lukioihin odottelemaan 18-. Koulutuksen rinnalle tarvitaan muutakin: vahva kolmas sektori, järjestöt, harrastukset, vapaaehtoistyö. Kaikki se, mikä antaa nuorelle juuret yhteisöön ja tulevaisuuteen.

Tarvitsemme vahvan polun varhaiskasvatuksesta toisen asteen opintoihin. Mutta tarvitsemme myös sen rinnalle sellaista tukea, joka ei näy opetussuunnitelmassa. Mahdollisuuksia tulla kuulluksi, tulla kohdatuksi. Ja kyllä – tarvittaessa myös panostuksia resursseihin. Vaikka se tarkoittaisi verojen korotuksia, jos sillä voidaan estää syrjäytyminen ja lisätä hyvinvointia.

### Meidän tehtävämme aikuisina

Meillä aikuisilla on tässä keskeinen rooli. Meidän täytyy olla niitä turvallisia aikuisia, joita nuoret tarvitsevat. Meidän täytyy pitää huolta siitä, että paikkakunnallamme on harrastustoimintaa, järjestöjä ja nuorisotyötä. Että koulut, lukiot ja ammatilliset oppilaitokset voivat hyvin. Että nuorella on tilaa olla – ja tilaa löytää paikkansa.

Me emme voi antaa nuorille omaa nuoruuttamme. Mutta me voimme tarjota tilan, jossa heidän oma nuoruutensa saa kasvaa.