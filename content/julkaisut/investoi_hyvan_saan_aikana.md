---
date: '2025-03-31T16:43:25+03:00'
draft: False
title: 'Kannattaisiko sittenkin investoida hyvän sään aikana?'
author: Antti Koistinen
summary: Järvenpää on säästänyt investoinneista ja leikannut palveluita, mikä luo tulevaisuuteen korjausvelkaa. Nyt olisi aika panostaa järkevästi kasvuun ja investointeihin.
description: 'Järvenpää on säästänyt investoinneista ja leikannut palveluita, mikä luo tulevaisuuteen korjausvelkaa. Nyt olisi aika panostaa järkevästi kasvuun ja investointeihin.'
---
Mitä kylvää, sitä niittää. Siinäpä mainio suomalainen sananlasku.

Järvenpää on Kokoomuksen johdolla leikannut palveluista ja säästänyt investoinneista. Ja tulokset olivatkin nyt nähtävissä: viime viikolla kaupunginhallituksen kokoomuslaiset johdolla julkaisivat [riemuisan kuvan kuvatekstillä johdateltuna](https://www.facebook.com/photo/?fbid=29288625970750667&set=gm.3091377717686619&idorvanity=111025475721873), että kaupungin tilinpäätös vuodelta 2024 on ylijäämäinen 1,4 miljoonaa euroa, kaupungin lainamäärä pieneni 0,7 miljoonaa euroa.

Samaan aikaan monia investointeja ja hankkeita on lykätty tulevalle valtuustokaudelle ja vaalien jälkeen. Tällaisia valintoja on ollut mm. [Järvenpään yhteiskoulun remontin](https://www.keski-uusimaa.fi/paikalliset/6592278) ja laajennuksen siirtäminen vuosien päähän. Tätä me Järvenpään Vihreissä aikanaan valtuustossa voimakkaasti vastustimme. Koulun opettajat arvioivat, että kunnollisten opetustilojen lykkääminen tulevaisuuteen ajaa oppilaat epätasavertaiseen asemaan:

> Oppilaat kärsivät tästä kaikista eniten. Tämä vaikuttaa heihin tosi monta vuotta, ja kun taidot eivät pääse kehittymään, on tämä suoraan heiltä tulevaisuudesta pois. (Lainaus Keski-Uudenmaan artikkelista, 28.2.2024)

### Keskeisten investointien lykkääminen on useimmiten huono valinta

Investointien lykkääminen on käytännössä vain korjausvelan kasvattamista tulevaisuuteen. Lyhyen aikavälin säästöt voivat saada tilinpäätöksen näyttämään kauniilta, mutta seuraavat valtuustot kohtaavat paljon suuremman ja kalliimman korjaustarpeen.

Kokoomuksen talouspolitiikka ja viestintä nojaa voimakkaasti velkapelkoon: investointeja tai menolisäyksiä vältellään kaikin keinoin, jos ne lisäävät velkaa tai nostavat veroprosenttia. Tämä ei kuitenkaan ole järkevää politiikkaa Järvenpään kaltaisessa nopeasti kasvavassa radanvarsikaupungissa. Meidän on vastattava kasvavan asukasmäärän tarpeisiin ajoissa, eikä vasta sitten, kun ongelmat ovat kasautuneet ja muuttuneet paljon kalliimmiksi ratkaista.

Järvenpää ei ole kriisikunta, vaan osa kasvavaa Uuttamaata ja pääkaupunkiseutua. Helsingin ja Espoon korkeat asumiskustannukset ajavat uusia kuntalaisia luoksemme, metropolialueen reunalle – tämä on mahdollisuus, johon meidän täytyy panostaa nyt eikä tulevaisuudessa.

Velasta puhuttaessa on kuitenkin tehtävä selkeä ero investointivelkojen ja ns. syömävelan välille. Syömävelka, eli kaupungin käyttömenojen kattamiseen otettava velka, on lyhytnäköistä ja yksiselitteisesti huonoa taloudenpitoa.

Velan ottamisen lisäksi kunnallistaloudellisessa työkalupakissamme on kunnallisveron nostaminen. 
Vaikka kunnallisvero ei nimellisesti ole progressiivinen, käytännössä erilaisten vähennysten vuoksi efektiivinen verotus keventää pienituloisten taakkaa[^2]. Näin ollen veronkorotus osuisi suhteessa vähemmän pienituloisiin.

### Katto kannattaa korjata hyvän sään aikana

Oikeistopuolueet puhuvat mielellään verojen laskemisesta ja julkisen sektorin säästöistä vastuullisena taloudenpitona. Todellinen vastuullisuus kuitenkin tarkoittaa investoimista ajoissa: katto kannattaa korjata hyvän sään aikana. Jos nyt kylvämme pelkkiä leikkauksia, tulevaisuudessa niitämme niiden aiheuttamat ongelmat ja kustannukset korkojen kera.

[^1]: Kunnallisveroa ei muuten makseta pääomatuloista, vaan pelkästään ansiotuloista. Tässäpä vasta kansallinen epäkohta, joka tulisi ehdottomasti Arkadianmäellä säätää kuntoon!
[^2]: Esimerkkejä vähennyksistä ovat perusvähennys, tulonhankkimisvähennys, eläketulovähennys sekä opintorahavähennys. Lisätietoja: https://www.veronmaksajat.fi/tutkimus-ja-tilastot/kuntaverot/