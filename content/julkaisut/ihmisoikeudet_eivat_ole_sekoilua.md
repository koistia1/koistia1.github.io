---
date: '2025-01-29T15:16:39+02:00'
draft: false
title: 'Ihmisoikeudet eivät ole sekoilua'
author: Antti Koistinen
description: 'Kirjoituksessa käsitellään tasa-arvoa, ihmisoikeuksia ja sukupuolivähemmistöjen oikeuksia vastauksena perussuomalaisten "Sekoilu seis" -kampanjaan. Esille tuodaan, miksi nämä aiheet ovat tärkeitä turvallisuuden ja talouden näkökulmasta sekä miksi keskustelun jatkaminen on välttämätöntä.'
summary: 'Kirjoituksessa käsitellään tasa-arvoa, ihmisoikeuksia ja sukupuolivähemmistöjen oikeuksia vastauksena perussuomalaisten "Sekoilu seis" -kampanjaan. Esille tuodaan, miksi nämä aiheet ovat tärkeitä turvallisuuden ja talouden näkökulmasta sekä miksi keskustelun jatkaminen on välttämätöntä.'
---
**Riikka Purra** ja Perussuomalaiset lanseerasivat yhdeksi kuntavaalikärjekseen ["Sekoilu seis"](https://youtu.be/yN5HzyKyCSA?t=865). Samaan hengenvetoon Purra lupasi tiedotustilaisuudessa, että perussuomalaiset valtuutetut aikovat jatkaa tärkeistä aiheistaan puhumista vaikka se muita harmittaisikin. Se on heidän oikeutensa, ja siksihän siellä valtuustoissa ollaan. 

Samalla tavalla aion luvata puoluejohtaja Purralle, että meidän vihervasemmistolaisten sekoilu saa jatkua: aiomme puhua jatkossakin tasa-arvosta, sukupuolten moninaisuudesta, uskonnottomien oikeuksista ja sateenkaarilipuista. Perussuomalaiset kutsuvat tätä “sekoiluksi”, mutta kyse on perustavanlaatuisista ihmisoikeuksista.

Purra kuvaa "oikeiksi ongelmiksi" turvallisuuden ja talouden ongelmia. Monet ihmisoikeusasiat ovat turvallisuuden ja lopulta talouden ongelmia. Otan esimerkiksi Purran puheet synnyttävistä miehistä. Heistä puhuttaessa puhutaan transsukupuolisista ihmisistä, jotka ovat lähtökohdistaan johtuen hyvinkin turvattomassa asemassa nyky-yhteiskunnassamme. THL:n selvityksen mukaan sukupuolivähemmistöihin kuuluvat nuoret tarvitsevat etenkin mielenterveyden tukea [(THL)](https://thl.fi/-/mielenterveysoireilu-on-yleista-erityisesti-kiusatuilla-transmaskuliinisilla-nuorilla). Lisäksi transnuorilla ilmenee huomattavasti itsetuhoisuutta: 2014 tehdyssä tutkimuksessa suomalaisista transnuorista itsemurhaa oli pohtinut enemmän kuin joka toinen [(Sukupuolen moninaisuuden osaamiskeskus)](https://sukupuolenosaamiskeskus.fi/wp-content/uploads/2021/06/Transnuoret-ja-itsemurha-tutkimuskatsaus-2021.pdf). Lukema on murheellinen, ja kertoo kaiken oleellisen siitä, miksi näiden asioiden käsittely on jatkossakin tärkeää: tämä ahdistuneisuus kumpuaa vähemmistöstressistä, jota sukupuoli- ja seksuaalivähemmistöihin kuuluvat kokevat kohdatessaan yhteiskunnan hetero- ja cisnormatiivisia oletuksia ja odotuksia [(Wikipedia)](https://fi.wikipedia.org/wiki/V%C3%A4hemmist%C3%B6stressi) - puhumattakaan heidän kohtaamastaan vihapuheesta ja väkivallan pelosta.

Mielenterveyden haasteet ovat raskaita taakkoja yksilölle, ja yhteiskunnalle ne ovat lopulta myös talouden ongelmia – siis sellaisia ongelmia, joita Purrankin valtionvarainministerinä tulisi pitää oikeina. Yhteiskunnan rakentaminen hetero- ja cisnormeja purkamalla ei ole oikeastaan keneltäkään pois, vaan luo turvallisempaa Suomea meille kaikille. Me tulemme valtuustossa käyttämään puheenvuoroja kaikista kansalaisia liikuttavista teemoista – myös niistä, joita osa ei kestäisi kuunnella.

---

Tämä on ensimmäinen kirjoitukseni osana kuntavaalikampanjaani. Olen ehdolla [Järvenpään vihreissä](https://www.jarvenpaanvihreat.fi/). Alue- ja kuntavaalien vaalipäivä on sunnuntaina 13.4.2025. Äänestämällä vaikutat siihen, millaisista asioista valtuustossa puhutaan.