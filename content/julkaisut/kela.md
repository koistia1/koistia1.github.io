---
date: '2025-04-11T15:48:22+03:00'
draft: false
title: 'Kokoomuksen kasvot näkyvät'
description: 'Pohdin blogikirjoituksessani Kelan pääjohtajavalinnan viivästymistä ja sitä, miten kokoomuksen toiminta herättää kysymyksiä poliittisesta ohjauksesta ja virkanimitysten läpinäkyvyydestä. Tuon esiin turhautumiseni ja toiveeni siitä, että päätökset tehtäisiin osaamisen, ei puoluekirjan, perusteella.'
summary: 'Pohdin blogikirjoituksessani Kelan pääjohtajavalinnan viivästymistä ja sitä, miten kokoomuksen toiminta herättää kysymyksiä poliittisesta ohjauksesta ja virkanimitysten läpinäkyvyydestä. Tuon esiin turhautumiseni ja toiveeni siitä, että päätökset tehtäisiin osaamisen, ei puoluekirjan, perusteella.'
author: 'Antti Koistinen'
---
**Arto Satonen** valittaneen välittömästi vaalien jälkeen Kansaneläkelaitoksen (Kela) uudeksi pääjohtajaksi. Häntä ei valita tehtävään tarvittavan osaamisensa tähden, vaan hänet valitaan, koska hänellä on oikean puolueen jäsenkirja taskussaan. Tällä kertaa oikea puolue on Kokoomus.

Tilanne kuluvan hallituskauden päätösten kontekstissa on valtavan turhauttava ja ärsyttävä. Kelan tehtävä on vastata suomalaisten sosiaaliturvasta monissa eri elämäntilanteissa. Kelan kokonaisbudjetti on noin 18 miljardia (vuoden 2023 tieto, Kela), josta maksettuina Kelan etuuksina kansalaisille on 16,6 miljardia. Kokoomuksen **Petteri Orpon** johtama hallitus on ohjelmassaan toteuttanut leikkauksia suomalaisten sosiaaliturvaan. Arto Satonen on ollut työministerinä mukana hallituksessa, jonka päätökset ovat suoraan vaikuttaneet siihen, että yhä useampi suomalainen turvautuu Kelaan entistä vaikeammassa tilanteessa.

### Henkilö sopimaton, asiassa menettely ala-arvoista

Kuten lehtitiedoista olemme voineet seurata, tilanne on nyt se, että kokoomus ja perussuomalaiset on Kelan valtuutettujensa voimin saaneet lykättyä Kelan pääjohtajavalinnan kuntavaalien jälkeiselle ajalle. Kuten on useasti jo todettu, tämä kaikki haiskahtaa siltä, että epätoivottu päätös on lykätty kuntavaalien jälkeen, jottei sen saama negatiivinen huomio sotkisi kuntavaalien tulosta.

Kokoomus tietää mistä puhuu – he ovat nimittäin itsekin vastustaneet poliittisia virkanimityksiä, ja kutsuneet niitä jopa korruptioksi: vuonna 2020 Kokoomuksen ollessa oppositiossa puolue jätti kirjallisen kysymyksen poliittisten virkanimitysten lopettamisesta. Kahdeksantoista kansanedustajaa allekirjoitti kysymyksen, mukana mm. Arto Satonen itse, ja kaksi nykyistä kokoomuksen Kela-valtuutettua: **Sari Sarkomaa** ja **Mia Laiho**.

Tilanne on kokoomuksen kannalta kaikin puolin kiusallinen. Heillä on kuitenkin tähän kaikkeen vielä yksi oljenkorsi käyttämättä: toimia omien arvojensa mukaisesti, ja nimittää tehtävään pätevimmäksi todettu ehdokas, **Heli Backman**. Backmanin valinnalla kaikki voittaisivat: kokoomus voisi osoittaa Suomen kansalle ja oppositiolle, että heillä on sitä selkärankaa, jota itse oppositiossa ollessaan ovat kaivanneet kaikilta.

Pahoin kuitenkin pelkään, että tällaista selkärankaa ja esimerkillä johtamista ei tämän hallituksen kaudella kuitenkaan tulla näkemään.

Lähteitä:
https://www.hs.fi/politiikka/art-2000011162705.html
https://yle.fi/a/74-20145691
https://www.kela.fi/rahoitus-ja-avainluvut