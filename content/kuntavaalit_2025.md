---
date: '2025-02-09T11:39:18+02:00'
draft: false
title: 'Kuntavaalit 2025'
menus: main
ShowToc: true
---
Olen ehdolla vuoden 2025 kuntavaaleissa Järvenpäässä Vihreiden listalla. Tällä sivulla kerron tärkeimmistä vaaliteemoistani. Syvällisemmin ajatuksiani avaan myös [julkaisuissani](/julkaisut) – suosittelen tutustumaan!

# Kulttuuri ja nuoriso

Ilman nuoria meillä ei ole tulevaisuutta. Järvenpään on arvioitava päätöstensä vaikutukset lapsiin ja nuoriin. Erityisesti kannan huolta sukupuoli- ja seksuaalivähemmistöihin kuuluvista nuorista, jotka tarvitsevat turvallisia tiloja ja yhdenvertaisia mahdollisuuksia kasvaa omana itsenään.

Järvenpäällä on monia keinoja edistää nuorten harrastusmahdollisuuksia. Jokaiselle nuorelle on taattava pääsy mielekkääseen ja edulliseen harrastukseen. Kaupunki tukee tätä muun muassa tarjoamalla tiloja harrastus- ja urheilujärjestöjen käyttöön – mieluiten maksutta ja selkein pelisäännöin. Myös yhdistysten toiminta- ja koulutusavustukset ovat välttämättömiä.

Järvenpää tunnetaan Jean Sibeliuksesta ja Tuusulanjärven taiteilijayhteisöstä. Minulle on tärkeää, että kaupunki on taiteilijoiden koti myös tulevaisuudessa. Vapaaehtoisen taideopetuksen tukeminen on tässä keskeistä, ja harrastusmaksujen on pysyttävä kohtuullisina. Järvenpäässä taideopetusta tarjoavat mm. Järvenpään Opisto, Järvenpään teatteri, Keskisen Uudenmaan musiikkiopisto ja tanssikoulu Keto.

# Työ ja elinkeinot

Elinvoimainen kaupunki tarjoaa työpaikkoja, jotka kerryttävät verotuloja yhteiseen käyttöön. Järvenpään on luotava parhaat mahdolliset edellytykset työllistyä ja työllistää. Tämä tarkoittaa yritysten tarpeiden huomioimista kaavoituksessa ja sujuvaa julkista liikennettä, joka tukee kaupunkilaisten arkea.

Järvenpää on osa pääkaupunkiseudun työssäkäyntialuetta – myös minä itse matkustan päivittäin pääkaupunkiseudulle. Siksi kannatan kaupungin liittymistä HSL:ään, jotta saisimme edullisemmat matkaliput ja paremmat junayhteydet. Liittymisen on kuitenkin tapahduttava neuvotteluasemamme turvaten. Emme voi hyväksyä sitä, että Järvenpää jäisi vain maksajan rooliin Espoon metro- ja ratikkahankkeiden laskuissa.

On myös reilua, että Järvenpää maksaa oman osuutensa HSL:n kustannuksista sen sijaan, että naapurikunnat kantavat meidän osamme.

# Koulut ja varhaiskasvatus

Sote-palveluiden siirryttyä aluehallinnoille kuntien tärkein tehtävä on varhaiskasvatuksen ja perusopetuksen järjestäminen. Opettajien ja varhaiskasvattajien työolot ovat valtakunnallisesti epävakaat, ja lyhyiden määräaikaisuuksien ketjuttaminen on liian yleistä. Epävarmat työolosuhteet tekevät jo valmiiksi vaativasta työstä entistä raskaampaa.

Lisäksi inkluusio ilman riittäviä resursseja aiheuttaa haasteita sekä opettajille että oppilaille. Ratkaisu on riittävä budjetti opetuksen järjestämiseen sekä se, että opettajat, oppilaat ja nuorisovaltuusto pääsevät vaikuttamaan heitä koskeviin päätöksiin.

# Ilmasto ja lähiluonto

Järvenpään pinta-alasta noin 3 prosenttia on suojeltua. EU:n biodiversiteettistrategian tavoitteena on nostaa suojeluaste 30 prosenttiin vuoteen 2030 mennessä, joten tehtävää riittää. Tätä työtä on jatkettava määrätietoisesti.

Ilmastonmuutos on todellisuutta, johon reagoimme yhä liian hitaasti. Järvenpään on oltava mukana [Puolet parempaa](https://www.greenpeace.org/finland/toimi/puolet-parempaa/) -kampanjassa vähentämässä julkisin varoin toteutettavien ruokailujen ympäristövaikutuksia. Punaisen lihan kulutukselle ei ole perusteita ilmaston, terveyden tai eettisyyden näkökulmasta.

Kaupunkimme on tehtävä osansa ilmastomyönteisyyden edistämiseksi. Tämä tarkoittaa panostuksia julkiseen liikenteeseen, pyöräteihin ja kestäviin liikkumismuotoihin.

# Kolahtiko? Jaa eteenpäin!

Jos nämä ajatukset resonoi sinussa, tee palvelus ja jaa tämä sivu eteenpäin! Voit myös tukea kampanjaani pienellä [lahjoituksella](https://vaalit.vihreat.fi/embed/ehdokas/?kieli=fi&vaali=kuntavaalit-2025&kunta=k186&ehdokas=koistinen-antti-7915&valilehti=donate).

Tai onko jotain, mistä olet reippaasti eri mieltä? Lähetä minulle palautetta [sähköpostilla](mailto:koistinen@iki.fi). Kunnallinen päätöksenteko on yhteispeliä, ja arvostan näkemyksiäsi.